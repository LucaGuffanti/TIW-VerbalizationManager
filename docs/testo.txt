Esercizio 4: verbalizzazione degli esami
Versione HTML pura

Un’applicazione permette di verbalizzare gli esiti degli esami di un appello. Il docente accede tramite login e
seleziona nella HOME page un corso da una lista dei propri corsi ordinata in modo alfabetico decrescente e poi una
data d’appello del corso scelto selezionata da un elenco ordinato per data decrescente. Ogni corso ha un solo
docente. La selezione dell’appello porta a una pagina ISCRITTI, che mostra una tabella con tutti gli iscritti all’appello.
La tabella riporta i seguenti dati: matricola, cognome e nome, email, corso di laurea, voto e stato di valutazione. Il
voto può non essere ancora definito. Lo stato di valutazione dello studente rispetto all’appello può assumere i
valori: non inserito, inserito, pubblicato, rifiutato e verbalizzato. Selezionando un’etichetta nell’intestazione della
tabella, l’utente ordina le righe in base al valore di tale etichetta (ad esempio, selezionando “cognome” la tabella è
riordinata in base al cognome). Successive selezioni della stessa etichetta invertono l’ordinamento: si parte con
l’ordinamento crescente. Il valore del voto viene considerato ordinato nel modo seguente: <vuoto>, assente,
rimandato, riprovato, 18, 19, …, 30, 30 e lode. Nella tabella della pagina ISCRITTI ad ogni riga corrisponde un bottone
“MODIFICA”. Premendo il bottone compare una pagina con una form che mostra tutti i dati dello studente
selezionato e un campo di input in cui è possibile scegliere il voto. L’invio della form provoca la modifica o
l’inserimento del voto. Inizialmente le righe sono nello stato di valutazione “non inserito”. L’inserimento e le
successive eventuali modifiche portano la riga nello stato di valutazione “inserito”. Alla tabella della pagina ISCRITTI
è associato un bottone PUBBLICA che comporta la pubblicazione delle righe con lo stato di valutazione INSERITO.
La pubblicazione rende il voto non più modificabile dal docente e visibile allo studente e cambia lo stato di
valutazione della riga dello studente a “pubblicato”. Lo studente accede tramite login e seleziona nella HOME page
un corso tra quelli a cui è iscritto mediante una lista ordinata in modo alfabetico decrescente e poi una data
d’appello del corso scelto selezionata da un elenco ordinato per data decrescente. Uno studente può essere iscritto
a più appelli dello stesso corso. La selezione della data d’appello porta a una pagina ESITO che mostra il messaggio
“Voto non ancora definito” se il docente non ha ancora pubblicato il risultato per quello studente in quell’appello.
Altrimenti, la pagina mostra i dati dello studente, del corso, dell’appello e il voto assegnato. Se il voto è tra 18 e 30
e lode compare un bottone RIFIUTA. Premendo tale bottone la pagina mostra gli stessi dati con la dizione aggiunta
“Il voto è stato rifiutato” e senza il bottone RIFIUTA. Il rifiuto del voto cambia lo stato di valutazione a “rifiutato”
della riga dello studente per quell’appello nella pagina ISCRITTI del docente. Nella pagina ISCRITTI del docente la
tabella degli iscritti è associata anche a un bottone VERBALIZZA. La pressione del bottone provoca il cambio di stato
a “verbalizzato” per le righe nello stato “pubblicato” o "rifiutato" e comporta anche la creazione di un verbale e la
disabilitazione della possibilità di rifiutare il voto. Il rifiuto implica la verbalizzazione di “rimandato” come voto. Un
verbale ha un codice generato dal sistema, una data e ora di creazione ed è associato all’appello del corso a cui si
riferisce e agli studenti (con nome, cognome, matricola e voto) che passano allo stato “verbalizzato”. A seguito
della pressione del bottone VERBALIZZA compare una pagina VERBALE che mostra i dati completi del verbale creato.

Versione con JavaScript
Si realizzi un’applicazione client server web che modifica le specifiche precedenti come segue:
● Dopo il login dell’utente, l’intera applicazione è realizzata con un’unica pagina per il docente e un’unica pagina
per lo studente.
● Ogni interazione dell’utente è gestita senza ricaricare completamente la pagina, ma produce l’invocazione
asincrona del server e l’eventuale modifica del contenuto da aggiornare a seguito dell’evento.
● La funzione di riordino della tabella degli iscritti è realizzata a lato client.
● Alla tabella degli iscritti è associato un bottone INSERIMENTO MULTIPLO che provoca la comparsa di una
pagina modale con tutte e sole le righe nello stato “non inserito” associate a un campo di input. Il docente può
inserire un voto per un insieme delle righe e premere un bottone INVIA che comporta l’invio al server dei voti,
il cambio di stato delle righe coinvolte, la chiusura della finestra modale e l’aggiornamento della tabella degli
iscritti.